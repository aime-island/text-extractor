Feðgar lentu í vandræðum í gönguferð upp Esjuna um fimmleytið í gær þegar svarta þoka skall á.
Björgunarsveitir Slysavarnafélagsins—Landsbjargar voru kallaðar út eftir að faðirinn náði símasambandi við Neyðarlínuna.
Feðgunum var sagt að halda kyrru fyrir.
Björgunarsveitunum gekk vel að finna feðgana og innan klukkustundar frá neyðarkallinu var búið að koma þeim til bjargar.
Þá voru feðgarnir staddir í Gljúfurdal í Esjubergi sem er vestan við hefðbundna gönguleið á fjallinu.
Ekkert amaði að feðgunum, utan smá kuldi.
Um þrjátíu björgunarsveitarmenn komu að aðgerðinni.
Skýrsla samkeppnisráðs sýnir að brot olíufélaganna á samkeppnislögum voru bæði meiri og margþættari en áður var haldið segir Jóhannes Gunnarsson, formaður Neytendasamtakanna.
Hann segir málið sýna mikilvægi þess að efla samkeppnisyfirvöld.
Jóhannes Gunnarsson, formaður Neytendasamtakanna: Það er hins vegar, blasir við manni að brot olíufélaganna hafa verið ja, kannski miklu meiri heldur en maður hélt sjálfur í upphafi.
Þau eru miklu margþættari og þau hafa staðið í svo langan tíma, þannig að það tjón sem þeir hafa valdið viðskiptavinum sínum er mjög mikið.
Og svona, ef ég á að draga ályktun þá dreg ég þá ályktun að samkeppnisyfirvöld þurfa að grípa fyrr inní heldur en þarna er gert.
Þau hefðu átt að, og klára dæmið á skömmum tíma.
Þannig að mín eiginlega niðurstaða er sú að þetta mál sýni hversu mikilvægt það er að efla samkeppnisyfirvöld, vegna þess að tjónið er svo mikið þegar, fyrir neytendur, þegar aðilar komast upp með að brjóta samkeppnislögin, ja í tíu ár.
En telur Jóhannes ástæðu til að ætla að samráð af þessu tagi viðgangist enn í öðrum geirum viðskiptalífsins hér á landi?
Jóhannes Gunnarsson: Sko nú hafa samkeppnisyfirvöld verið að taka bæði, voru reyndar, vegna mjög langrar málsmeðferðar sluppu tryggingafélögin.
Þeir sem stunda grænmetisheildsölu voru teknir.
Já ég því miður óttast það að það leynist samráð víðar sem þurfi að taka á, ég óttast það.
Ritstjóri Frjálsrar verslunar segist líta svo á að fjölmiðlafrumvarpið sé endanlega úr sögunni eftir að Norðurljós urðu dótturfélag Og Fjarskipta í gær.
Þó að forsendur frumvarpsins séu enn fyrir hendi myndi það kalla á slíka uppstokkun að enginn legði í slíkt.
Jón G. Hauksson, ritstjóri Frjálsrar verslunar segir stóru tíðindin í kaupum Og Fjarskipta á 90% hlut í Norðurljósum í gær þau að Jón Ásgeir Jóhannesson sé á undan áætlun með áform sín um að setja Norðurljós á hlutabréfamarkað.
Það að fyrirtækið fari á markað ásamt þeim tilfærslum sem kaupin hafi í för með sér geri það að verkum að útilokað sé að lagt verði fram nýtt fjölmiðlafrumvarp í ætt við það sem lagt var fram í fyrra.
Jón G. Hauksson, ritstjóri Frjálsrar verslunar: Ég sé ekki betur heldur en að það væri mjög erfitt fyrir einhvern að setjast niður og ætla að rífa bæði Símann og Skjá einn í sundur frá hvort öðru og svo aftur Norðurljós frá Og Vodafone og svo aftur sko Norðurljós í sundur frá Fréttablaðinu og öðru.
Þannig að ég lít svo á nú að þetta, sem sagt að fjölmiðlafrumvarpið sé í rauninni búið að vera endanlega og þessi fyrirtæki hafi fest sig í sessi.
Sölvi Tryggvason: En er ekki Baugur ennþá meirihlutaeigandi í Norðurljósum og markaðsráðandi fyrirtæki á markaði og þar með eru forsendur fjölmiðlafrumvarpsins ennþá til staðar?
Jón G. Hauksson: Ja allavega er þetta þannig að Baugur er núna, sem sagt Baugur og aðrir eigendur Norðurljósa eru sem sagt stærsti eigandi núna í Og Vodafone og Og Vodafone er á markaði.
Það má auðvitað segja það að þeir séu þar ráðandi og kjölfestufjárfestir og ef að menn ætla aftur að leggja upp með það að markaðsráðandi ja aðilar megi ekki eiga í þessu að þá sé það rétt.
Sölvi: Þannig að þessar tilfæringar útiloka ekki nýtt fjölmiðlafrumvarp?
Jón G. Hauksson: Það útilokar ekki náttúrulega ef menn ætla að leggja aftur upp með það að rífa allt í sundur ef að menn eiga einhvers staðar eitthvað annað og séu þar markaðsráðandi, að ég hef enga trú á því að svo verði.
Þórólfur Árnason, borgarstjóri, sem var markaðsstjóri Olíufélagsins Esso á þeim tíma sem olíufélögin stunduðu ólögmætt samráð, tók meðal annars þátt í að boða forstjóra félaganna á fund þar sem rætt var um sameiginlega stefnu í útboðsmálum.
Hann segist hins vegar ekki hafa haft vitneskju um náið samstarf forstjóranna.
Þórólfur Árnason, borgarstjóri var framkvæmdastjóri markaðssviðs Olíufélagsins Esso í fjögur og hálft ár, eða frá árinu 1993 til 1998, en rannsókn á ólögmætu samráði olíufélaganna nær yfir tímabilið 1993 til loka ársins 2001.
Samkeppnisráð hefur sektað hvert stóru olíufélaganna þriggja um einn 1,1 milljarð króna, en talið er að ólöglegur ávinningur félaganna hafi numið að minnsta kosti 6,5 milljarði króna.
Olíufélagið Esso fær 45% afslátt af stjórnvaldssektinni vegna samstarfs við samkeppnisyfirvöld um að leysa málið og er því gert að greiða 605 milljónir í vegna ólöglegs samráðs.
Olís fær 20% frádrátt og greiðir 880 milljónir en Skeljungur fær engan afslátt.
Í ákvörðun samkeppnisráðs koma fram um 500 tilvik ólögmæts samráðs á því tímabili sem hefur verið til rannsóknar um verð og verðmyndun, útboð, gerð tilboða og um markaðsskiptingu, en samkeppnisráð telur að í samfelldu samráði olíufélaganna hafi meðal annars falist samráð um verðbreytingar á eldsneyti, samráð um aðgerðir til að auka álagningu og samráð vegna útboða tiltekinna viðskiptavina.
Gekk samráðið svo langt að félögin ráðfærðu sig hvert við annað um jólagjafir til starfsmanna.
Forsvarmenn Olíufélagsins upplýstu Samkeppnisstofnun um að forstjóri Skeljungs hefði átt frumkvæði að því að félögin hefðu með sér samráð, meðal annars vegna útboða Reykjavíkurborgar og Landhelgisgæslunnar.
Þáttur Þórólfs Árnasonar varðar samráð vegna útboða.
Þórólfur segir að margt í ákvörðun samkeppnisráðs komi sér fyrir sjónir í fyrsta skipti.
Þórólfur Árnason, borgarstjóri: Ég eins og aðrir náttúrlega sjá þarna niðurstöðu samkeppnisráðs sem að er um, virðist vera víðtækt samráð olíufélaganna um mjög langa tíð á síðustu öld og allt fram á daginn í dag virðist vera.
Bryndís Hólm: Og kemur þessi niðurstaða þér á óvart eins og hún er?
Þórólfur Árnason: Ja ég á náttúrlega erfitt með að tjá mig um það því að það er greinilegt að lögmenn félaganna eru áfram í þeim málatilbúnaði, þannig að einstaklingar hafa nú ekki komið að því kannski.
Bryndís: Tekur þú undir það sem fram kemur í þessari ákvörðun, til dæmis varðandi þinn þátt?
Þórólfur Árnason: Ja ég hef manna mest sagt frá mínu starfi hjá Olíufélaginu hf. á fjögurra og hálfs árs tímabili og hef ekkert dregið undan í því að upplýsa bæði samkeppnisyfirvöld og aðra sem að til mín hafa leitað og ég hef líka gert grein fyrir mínu máli í júlí í fyrra þegar að, með allítarlegum hætti.
Og það er í sjálfu sér ekkert nýtt í því sem ég hef séð, ég er nú ekki búinn að lesa alla skýrsluna en það er ekkert sem er að koma mér á óvart varðandi það sem að beinist að minni aðkomu þarna.
Þannig að ég tel enn að það standist sem að ég hef sagt þar, að ég hafði ekki ákvörðun um verð á eldsneyti hjá Olíufélaginu.
Bryndís: En tekur þú þá undir það að það hafi verið um samráð að ræða á milli olíufélaganna?
Þórólfur Árnason: Það held ég að sé bara ekki rétt hjá mér að tjá mig um það, gagnvart þeim starfsmönnum sem að starfa hjá þessum félögum.
Það er annarra og það mál er náttúrlega í höndum félaganna sjálfra og þeirra lögmanna sem þar eru að fjalla um það.
Bryndís: En lítur þú svo á að það sem fram kemur í þessari skýrslu sé alvarlegt mál?
Þórólfur Árnason: Ég held að allir sem að lesa þetta þeir verða nú hissa svolítið og ég er að sjá margt í mjög nýju ljósi sem ég hafði ekki hugmynd um áður?
Bryndís: Eins og hvað þá?
Þórólfur Árnason: Nei, án þess að tilgreina það neitt sérstaklega þá virðist þarna hafa verið um margt á milli forstjóra, mikil samskipti sem að ekki voru uppi á borðinu.
Bryndís: Sem þú hafðir þá ekki vitneskju um meðan þú varst að starfa þarna?
Þórólfur Árnason: Já.
Í 966 síðna skýrslu samkeppnisráðs er meðal annars greint frá tölvupóstsendingu Þórólfs til Geirs Magnússonar, fyrrverandi forstjóra Olíufélagsins, þar sem segir í tölvupóstinum: Eftir þreifingar skeljungsmanna um sameiginlega stefnu í útboðsmálum, bað ég um tillögu frá þeim sem forstjórar get rætt.
Friðrik Stefánsson hjá Skeljungi er ekki tilbúinn með tillögu, hann ræddi við Kristin Björnsson sem vill að forstjórar hittist fyrst til að ræða hvort grundvöllur sé.
Getur þú fundað með forstjórunum næstkomandi þriðjudag, 2. júlí?
Mér skilst að bæði Einar og Kristinn geti þá.
Segir í tölvupóstinum.
En samkeppnisráð segir í ákvörðun sinni að ljóst sé að frekari viðræður hafi átt sér stað að frumkvæði Skeljungs milli olíufélaganna í júní 1996 eftir að umrædd útboð voru auglýst.
Þetta megi sjá af tölvupósti framkvæmdastjóra markaðssviðs Olíufélagsins til forstjórans.
Enn fremur segir í ákvörðun samkeppnisráðs að gögn málsins sýni að forstjórar olíufélaganna hafi hist tvívegis, seinnihlutann í júlí 1996.
Ekki sé ljóst hvort útboðsmálin hafi verið rædd á þeim fundum.
Hins vegar liggi fyrir að í júlí hafi verið óskað eftir frestun á opnun tilboða í útboðum Landhelgisgæslunnar og Reykjavíkurborgar meðal annars.
Orðið hafi verið við þessum óskum og hafi opnunartíma í öllum útboðunum verið frestað til dagsins 17. september 1996.
Segir svo í niðurstöðu samkeppnisráðs að ráðið telji að olíufélögin hafi farið fram á þessa frestun til þess að hafa frekara ráðrúm til að ná samkomulagi um samráð í útboðunum, samanber nánari umfjallanir.
