Karlmaður á þrítugsaldri var skorinn á háls með brotnu glasi á veitingastaðnum Nellys á gatnamótum Bankastrætis og Þingholtsstrætis í nótt.
Betur fór en á horfðist því hann mun að sögn lögreglu ekki vera lífshættulega slasaður.
Átökin byrjuðu sem slagsmál fjögurra manna.
Allir eru mennirnir á þrítugsaldri.
Lögregla veit hver árásarmaðurinn er og segist munu ná tali af honum í dag.
Alls voru fjórar líkamsárásir tilkynntar til lögreglunnar í Reykjavík í nótt en þetta var sú alvarlegasta.
Hlaupið í Skeiðará er enn að vaxa og hefur rennsli árinnar þegar margfaldast frá því í fyrradag.
Vatnamælingamenn Orkustofnunar eru þessa stundina á Skeiðarárbrú að mæla rennslið og sagði Sverrir Elefsen nú skömmu fyrir fréttir að áin hefði vaxið töluvert frá því í gær.
Sverrir Elefsen, vatnamælingarmaður Orkustofnunar: Skeiðará er í nokkuð ákveðnum vexti og vatnsmagnið virðist vera orðið eins og það var mest í sumar.
Það er mjög mikill jökullitur á henni, lítið ísrek og það vottar aðeins fyrir brennisteinslykt.
Kristján Már Unnarsson: Hvenær má búast við því að þetta hlaup nái hámarki?
Sverrir Elefsen: Ég veit það bara ekki.
Kristján: En það er eitthvað í það að hún nái hámarki?
Sverrir Elefsen: Já, hún er enn þá að vaxa.
Kristján: En hún er þegar búin að margfaldast er það ekki að stærð frá því sem var til dæmis í fyrradag?
Sverrir Elefsen: Jú, hún hefur margfaldast.
Við vitum ekki nákvæmlega hversu mikið.
Fyrstu merki hlaups sáust í fyrradag þegar jarðskjálftamælar sýndu óróa við Grímsvötn í Vatnajökli, en þaðan koma Skeiðarárhlaupin.
Þau eru talin hefjast þegar ísstífla brestur í útfalli Grímsvatna.
Mannvirkjum á Skeiðarársandi er ekki talin stafa hætta af þessu hlaupi.
Einn íslensku friðargæsluliðanna sem lentu í sjálfsmorðsárás í Kabúl í Afganistan í gær er þungt haldinn á sjúkrahúsi, samkvæmt því sem talsmaður friðargæsluliðs NATO í landinu segir.
Samkvæmt fréttaskeyti frá Reuters fréttastofunni voru það íslenskir hermenn sem urðu fyrir árásinni í miðborg Kabúl í gær en í fréttum Stöðvar 2 í gærkvöldi kom meðal annars fram að Íslendingarnir hefðu verið með hjálma og í skotheldum vestum.
Bílar þeirra voru brynvarðir en sprengingarnar sem sjálfvígsmaðurinn olli voru það öflugar að annar bílanna var óökufær.
Upphaflega var hermt að enginn hefði slasast alvarlega eða látist en nú er hins vegar ljóst að auk sjálfsvígsmannsins fórust tveir í árásinni.
Bandarísk kona og ung, afgönsk stúlka létust af sárum sínum í gær og nótt.
Að auki segir talsmaður hersveita NATO í Kabúl að einn Íslendinganna sé alvarlega slasaður.
Helen Ólafsdóttir er í Afganistan og þekkir til í Chicken Street þar sem árásin var gerð.
Helen Ólafsdóttir: Þetta er náttúrulega bara niðri í miðbæ og þetta er svona mjög mikið af fólki sem er þarna í þessari götu sérstaklega og öðrum götum og það er, þetta er svona eins og annað sem er náttúrulega, það má alltaf búast við árásum.
Þú ert ekkert meira seif þarna heldur en kannski úti á flugvelli eða hvar sem þú ert.
Þannig að það er svolítið erfitt kannski að gera sér grein fyrir því nákvæmlega af hverju hann kannski gerir árás þarna, en þetta er svolítil túristagata og það eru verslanir og það eru útlendingar þarna.
Ingólfur Bjarni Sigfússon: Þetta er fyrsta árás í Kabúl í nokkra mánuði.
Hvernig varð mönnum við þegar af þessu fréttist í gær?
Helen Ólafsdóttir: Sko ég bý með hjálparstarfsmönnum og þegar við fréttum af árásinni að þá eiginlega kannski, ég held að mönnum hafi ekkert brugðið neitt rosalega vegna þess að það er, menn eru búnir að búast við því svo lengi að eitthvað gerist.
En það má kannski heldur segja að menn séu kannski hissa á því hvað þetta eru litlar árásir.
Einn maður hlaupandi með handsprengjur, menn búast alltaf við einhverju miklu stærra en það virðist vera sem svo að Talibanar nái ekki að komast hérna inn í borgina og menn þakka lögreglunni og hernum fyrir það að hafa í rauninni haft það góðar upplýsingar um þessa menn og þá starfsemi sem að þeir eru að reyna að stunda þarna.
En þeir virðast ekki komast inn í borgina og þeir greinilega komust ekki inn í borgina á kosningadaginn, en það voru vísbendingar um það að þeir væru að reyna það.
Ingólfur Bjarni: En hversu mikil er hættan og hvernig bregðast menn við?
Helen Ólafsdóttir: Sko ef við miðum þetta við Írak að þá er þetta náttúrulega bara allt í fínu hér en menn eru náttúrulega meðvitaðir um það að þetta geti leynst allsstaðar en maður er svo fljótur samt að hætta að spá í þetta og verða svona kannski óvar um sig, en svo reynir maður kannski aðeins að hrista upp í sér og maður áttar sig á því að við erum náttúrulega hér í Afganistan og það er náttúrulega ekkert hættulaust.
Hjá utanríkisráðuneytinu íslenska er fréttum Reuters vísað á bug.
Stefán Gunnarsson, sá sem slasaðist mest, ræddi við yfirmenn friðargæslunnar hér á landi fyrir stundu og var þá að snæða pizzu, vel haldinn, en Reuters bar talsmann hersveita NATO fyrir sig.
Kennsla hefst í grunnskólum landsins á mánudag eftir að deilendur í kennaradeilunni samþykktu í nótt að fresta verkfalli á meðan báðar fylkingar kynntu sér nýja miðlunartillögu ríkissáttasemjara og greiddu atkvæði um hana.
Ásmundur Stefánsson, ríkissáttasemjari kynnti samningamönnum tillöguna upp úr miðnætti en í þessu ferli taka samninganefndirnar sjálfar ekki afstöðu til tillögunnar heldur geta þær gert athugasemdir.
Þær fengu tillöguna svo fullbúna í hendur laust fyrir klukkan 10 í morgun.
Síðan munu starfsmenn ríkissáttasemjara útbúa gögn handa öllum kennurum og sveitarstjórnarmönnum sem málið varðar og á það að vera klárt um hádegi á sunnudag.
Samið hefur verið við Póstinn um að sækja gögnin um hádegi þá, á sunnudag, og undirbúa dreifingu strax á mánudagsmorgni.
Kosningu kennara og sveitarstjórnarmanna um tillöguna á svo að ljúka fyrir næstu helgi og verða atkvæði talin á mánudag eftir rúma viku.
Ásmundur Stefánsson, ríkissáttasemjari: Já það skiptir mjög miklu máli í mínum huga að aðilar urðu sammála um það að verða við minni ósk um að fresta verkfalli á meðan á afgreiðslu sáttatillögunnar stendur.
Það þýðir það að félagsmenn viðkomandi félaga að þeir hafa aðstöðu til þess að fjalla um efnið á sínum, eða í sínu venjulega vinnuumhverfi, við hefðbundnar aðstæður þar sem þeir geta þá borið sig saman og svo framvegis.
Það fylgir því hins vegar að sjálfsögðu sá böggull að ef að tillagan verður felld að þá hefst verkfallið aftur og það gerist þá þann 9. nóvember, þriðjudaginn eftir viku.
Gissur Sigurðsson: En ef tillagan verður samþykkt að þá er í raun og veru tekin í gildi kjarasamningur?
Ásmundur Stefánsson: Ef að tillagan er samþykkt þá hefur hún gildi kjarasamnings.
Ásmundur vill ekki greina frá innihaldi tillögunnar að svo stöddu en hún fór að mótast síðdegis í gær eftir að formenn samninganefndar réðu ráðum sínum við félagsmenn í kjölfar fundar með ríkissáttasemjara í gærmorgun.
Eftir því sem fréttastofan kemst næst er í tillögunni gert ráð fyrir langtímasamningi eða til allt að fjögurra ára.
Það er þó ekki staðfest.
Þá eru í einhverjum tilvikum meiri hækkanir en í hugmyndunum sem sáttasemjari kynnti samninganefndum fyrir rúmri viku.
Kennarar eiga að mæta til vinnu í dag til að undirbúa skólahald á mánudagsmorgun.
Samkvæmt skólaalmanaki á viku vetrarfrí að hefjast í mörgum grunnskólum á mánudag og eru það frídagar kennara.
Sveitarfélögin verða því að semja við kennara um greiðslu launa fyrir að vinna í fríinu þar sem svo stendur á ef kennsla á að geta hafist á mánudagsmorgun.
Vetrarfrí kennara á til dæmis að vera í Reykjavík í næstu viku og ætlar fræðsluráð Reykjavíkur að fjalla um málið á aukafundi í dag.
Kennarar í Garðabæ og Kópavogi eru hins vegar búnir að taka sín vetrarfrí ef svo má að orði komast.
Vetrarfrí á að hefjast á mánudag í Hafnarfirði en fræðsluráð Hafnarfjarðar hefur verið boðað til aukafundar þar sem lögð verður fram tillaga til afgreiðslu um að fella fríið niður og á kennsla að hefjast þar á mánudag.
