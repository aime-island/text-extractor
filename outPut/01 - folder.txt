Einn íslensku friðargæsluliðanna sem lentu í sjálfsmorðsárás í Kabúl í Afganistan í gær er þungt haldinn á sjúkrahúsi, samkvæmt því sem talsmaður friðargæsluliðs NATO í landinu segir.
Samkvæmt fréttaskeyti frá Reuters fréttastofunni voru það íslenskir hermenn sem urðu fyrir árásinni í miðborg Kabúl í gær en í fréttum Stöðvar 2 í gærkvöldi kom meðal annars fram að Íslendingarnir hefðu verið með hjálma og í skotheldum vestum.
Bílar þeirra voru brynvarðir en sprengingarnar sem sjálfvígsmaðurinn olli voru það öflugar að annar bílanna var óökufær.
Upphaflega var hermt að enginn hefði slasast alvarlega eða látist en nú er hins vegar ljóst að auk sjálfsvígsmannsins fórust tveir í árásinni.
Bandarísk kona og ung, afgönsk stúlka létust af sárum sínum í gær og nótt.
Að auki segir talsmaður hersveita NATO í Kabúl að einn Íslendinganna sé alvarlega slasaður.
Helen Ólafsdóttir er í Afganistan og þekkir til í Chicken Street þar sem árásin var gerð.
Helen Ólafsdóttir: Þetta er náttúrulega bara niðri í miðbæ og þetta er svona mjög mikið af fólki sem er þarna í þessari götu sérstaklega og öðrum götum og það er, þetta er svona eins og annað sem er náttúrulega, það má alltaf búast við árásum.
Þú ert ekkert meira seif þarna heldur en kannski úti á flugvelli eða hvar sem þú ert.
Þannig að það er svolítið erfitt kannski að gera sér grein fyrir því nákvæmlega af hverju hann kannski gerir árás þarna, en þetta er svolítil túristagata og það eru verslanir og það eru útlendingar þarna.
Ingólfur Bjarni Sigfússon: Þetta er fyrsta árás í Kabúl í nokkra mánuði.
Hvernig varð mönnum við þegar af þessu fréttist í gær?
Helen Ólafsdóttir: Sko ég bý með hjálparstarfsmönnum og þegar við fréttum af árásinni að þá eiginlega kannski, ég held að mönnum hafi ekkert brugðið neitt rosalega vegna þess að það er, menn eru búnir að búast við því svo lengi að eitthvað gerist.
En það má kannski heldur segja að menn séu kannski hissa á því hvað þetta eru litlar árásir.
Einn maður hlaupandi með handsprengjur, menn búast alltaf við einhverju miklu stærra en það virðist vera sem svo að Talibanar nái ekki að komast hérna inn í borgina og menn þakka lögreglunni og hernum fyrir það að hafa í rauninni haft það góðar upplýsingar um þessa menn og þá starfsemi sem að þeir eru að reyna að stunda þarna.
En þeir virðast ekki komast inn í borgina og þeir greinilega komust ekki inn í borgina á kosningadaginn, en það voru vísbendingar um það að þeir væru að reyna það.
Ingólfur Bjarni: En hversu mikil er hættan og hvernig bregðast menn við?
Helen Ólafsdóttir: Sko ef við miðum þetta við Írak að þá er þetta náttúrulega bara allt í fínu hér en menn eru náttúrulega meðvitaðir um það að þetta geti leynst allsstaðar en maður er svo fljótur samt að hætta að spá í þetta og verða svona kannski óvar um sig, en svo reynir maður kannski aðeins að hrista upp í sér og maður áttar sig á því að við erum náttúrulega hér í Afganistan og það er náttúrulega ekkert hættulaust.
Hjá utanríkisráðuneytinu íslenska er fréttum Reuters vísað á bug.
Stefán Gunnarsson, sá sem slasaðist mest, ræddi við yfirmenn friðargæslunnar hér á landi fyrir stundu og var þá að snæða pizzu, vel haldinn, en Reuters bar talsmann hersveita NATO fyrir sig.
Kennsla hefst í grunnskólum landsins á mánudag eftir að deilendur í kennaradeilunni samþykktu í nótt að fresta verkfalli á meðan báðar fylkingar kynntu sér nýja miðlunartillögu ríkissáttasemjara og greiddu atkvæði um hana.
Ásmundur Stefánsson, ríkissáttasemjari kynnti samningamönnum tillöguna upp úr miðnætti en í þessu ferli taka samninganefndirnar sjálfar ekki afstöðu til tillögunnar heldur geta þær gert athugasemdir.
Þær fengu tillöguna svo fullbúna í hendur laust fyrir klukkan 10 í morgun.
Síðan munu starfsmenn ríkissáttasemjara útbúa gögn handa öllum kennurum og sveitarstjórnarmönnum sem málið varðar og á það að vera klárt um hádegi á sunnudag.
Samið hefur verið við Póstinn um að sækja gögnin um hádegi þá, á sunnudag, og undirbúa dreifingu strax á mánudagsmorgni.
Kosningu kennara og sveitarstjórnarmanna um tillöguna á svo að ljúka fyrir næstu helgi og verða atkvæði talin á mánudag eftir rúma viku.
Ásmundur Stefánsson, ríkissáttasemjari: Já það skiptir mjög miklu máli í mínum huga að aðilar urðu sammála um það að verða við minni ósk um að fresta verkfalli á meðan á afgreiðslu sáttatillögunnar stendur.
Það þýðir það að félagsmenn viðkomandi félaga að þeir hafa aðstöðu til þess að fjalla um efnið á sínum, eða í sínu venjulega vinnuumhverfi, við hefðbundnar aðstæður þar sem þeir geta þá borið sig saman og svo framvegis.
Það fylgir því hins vegar að sjálfsögðu sá böggull að ef að tillagan verður felld að þá hefst verkfallið aftur og það gerist þá þann 9. nóvember, þriðjudaginn eftir viku.
Gissur Sigurðsson: En ef tillagan verður samþykkt að þá er í raun og veru tekin í gildi kjarasamningur?
Ásmundur Stefánsson: Ef að tillagan er samþykkt þá hefur hún gildi kjarasamnings.
Ásmundur vill ekki greina frá innihaldi tillögunnar að svo stöddu en hún fór að mótast síðdegis í gær eftir að formenn samninganefndar réðu ráðum sínum við félagsmenn í kjölfar fundar með ríkissáttasemjara í gærmorgun.
Eftir því sem fréttastofan kemst næst er í tillögunni gert ráð fyrir langtímasamningi eða til allt að fjögurra ára.
Það er þó ekki staðfest.
Þá eru í einhverjum tilvikum meiri hækkanir en í hugmyndunum sem sáttasemjari kynnti samninganefndum fyrir rúmri viku.
Kennarar eiga að mæta til vinnu í dag til að undirbúa skólahald á mánudagsmorgun.
Samkvæmt skólaalmanaki á viku vetrarfrí að hefjast í mörgum grunnskólum á mánudag og eru það frídagar kennara.
Sveitarfélögin verða því að semja við kennara um greiðslu launa fyrir að vinna í fríinu þar sem svo stendur á ef kennsla á að geta hafist á mánudagsmorgun.
Vetrarfrí kennara á til dæmis að vera í Reykjavík í næstu viku og ætlar fræðsluráð Reykjavíkur að fjalla um málið á aukafundi í dag.
Kennarar í Garðabæ og Kópavogi eru hins vegar búnir að taka sín vetrarfrí ef svo má að orði komast.
Vetrarfrí á að hefjast á mánudag í Hafnarfirði en fræðsluráð Hafnarfjarðar hefur verið boðað til aukafundar þar sem lögð verður fram tillaga til afgreiðslu um að fella fríið niður og á kennsla að hefjast þar á mánudag.
Ritstjóri Frjálsrar verslunar segist líta svo á að fjölmiðlafrumvarpið sé endanlega úr sögunni eftir að Norðurljós urðu dótturfélag Og Fjarskipta í gær.
Þó að forsendur frumvarpsins séu enn fyrir hendi myndi það kalla á slíka uppstokkun að enginn legði í slíkt.
Jón G. Hauksson, ritstjóri Frjálsrar verslunar segir stóru tíðindin í kaupum Og Fjarskipta á 90% hlut í Norðurljósum í gær þau að Jón Ásgeir Jóhannesson sé á undan áætlun með áform sín um að setja Norðurljós á hlutabréfamarkað.
Það að fyrirtækið fari á markað ásamt þeim tilfærslum sem kaupin hafi í för með sér geri það að verkum að útilokað sé að lagt verði fram nýtt fjölmiðlafrumvarp í ætt við það sem lagt var fram í fyrra.
Jón G. Hauksson, ritstjóri Frjálsrar verslunar: Ég sé ekki betur heldur en að það væri mjög erfitt fyrir einhvern að setjast niður og ætla að rífa bæði Símann og Skjá einn í sundur frá hvort öðru og svo aftur Norðurljós frá Og Vodafone og svo aftur sko Norðurljós í sundur frá Fréttablaðinu og öðru.
Þannig að ég lít svo á nú að þetta, sem sagt að fjölmiðlafrumvarpið sé í rauninni búið að vera endanlega og þessi fyrirtæki hafi fest sig í sessi.
Sölvi Tryggvason: En er ekki Baugur ennþá meirihlutaeigandi í Norðurljósum og markaðsráðandi fyrirtæki á markaði og þar með eru forsendur fjölmiðlafrumvarpsins ennþá til staðar?
Jón G. Hauksson: Ja allavega er þetta þannig að Baugur er núna, sem sagt Baugur og aðrir eigendur Norðurljósa eru sem sagt stærsti eigandi núna í Og Vodafone og Og Vodafone er á markaði.
Það má auðvitað segja það að þeir séu þar ráðandi og kjölfestufjárfestir og ef að menn ætla aftur að leggja upp með það að markaðsráðandi ja aðilar megi ekki eiga í þessu að þá sé það rétt.
Sölvi: Þannig að þessar tilfæringar útiloka ekki nýtt fjölmiðlafrumvarp?
Jón G. Hauksson: Það útilokar ekki náttúrulega ef menn ætla að leggja aftur upp með það að rífa allt í sundur ef að menn eiga einhvers staðar eitthvað annað og séu þar markaðsráðandi, að ég hef enga trú á því að svo verði.
Þórólfur Árnason, borgarstjóri, sem var markaðsstjóri Olíufélagsins Esso á þeim tíma sem olíufélögin stunduðu ólögmætt samráð, tók meðal annars þátt í að boða forstjóra félaganna á fund þar sem rætt var um sameiginlega stefnu í útboðsmálum.
Hann segist hins vegar ekki hafa haft vitneskju um náið samstarf forstjóranna.
Þórólfur Árnason, borgarstjóri var framkvæmdastjóri markaðssviðs Olíufélagsins Esso í fjögur og hálft ár, eða frá árinu 1993 til 1998, en rannsókn á ólögmætu samráði olíufélaganna nær yfir tímabilið 1993 til loka ársins 2001.
Samkeppnisráð hefur sektað hvert stóru olíufélaganna þriggja um einn 1,1 milljarð króna, en talið er að ólöglegur ávinningur félaganna hafi numið að minnsta kosti 6,5 milljarði króna.
Olíufélagið Esso fær 45% afslátt af stjórnvaldssektinni vegna samstarfs við samkeppnisyfirvöld um að leysa málið og er því gert að greiða 605 milljónir í vegna ólöglegs samráðs.
Olís fær 20% frádrátt og greiðir 880 milljónir en Skeljungur fær engan afslátt.
Í ákvörðun samkeppnisráðs koma fram um 500 tilvik ólögmæts samráðs á því tímabili sem hefur verið til rannsóknar um verð og verðmyndun, útboð, gerð tilboða og um markaðsskiptingu, en samkeppnisráð telur að í samfelldu samráði olíufélaganna hafi meðal annars falist samráð um verðbreytingar á eldsneyti, samráð um aðgerðir til að auka álagningu og samráð vegna útboða tiltekinna viðskiptavina.
Gekk samráðið svo langt að félögin ráðfærðu sig hvert við annað um jólagjafir til starfsmanna.
Forsvarmenn Olíufélagsins upplýstu Samkeppnisstofnun um að forstjóri Skeljungs hefði átt frumkvæði að því að félögin hefðu með sér samráð, meðal annars vegna útboða Reykjavíkurborgar og Landhelgisgæslunnar.
Þáttur Þórólfs Árnasonar varðar samráð vegna útboða.
Þórólfur segir að margt í ákvörðun samkeppnisráðs komi sér fyrir sjónir í fyrsta skipti.
Þórólfur Árnason, borgarstjóri: Ég eins og aðrir náttúrlega sjá þarna niðurstöðu samkeppnisráðs sem að er um, virðist vera víðtækt samráð olíufélaganna um mjög langa tíð á síðustu öld og allt fram á daginn í dag virðist vera.
Bryndís Hólm: Og kemur þessi niðurstaða þér á óvart eins og hún er?
Þórólfur Árnason: Ja ég á náttúrlega erfitt með að tjá mig um það því að það er greinilegt að lögmenn félaganna eru áfram í þeim málatilbúnaði, þannig að einstaklingar hafa nú ekki komið að því kannski.
Bryndís: Tekur þú undir það sem fram kemur í þessari ákvörðun, til dæmis varðandi þinn þátt?
Þórólfur Árnason: Ja ég hef manna mest sagt frá mínu starfi hjá Olíufélaginu hf. á fjögurra og hálfs árs tímabili og hef ekkert dregið undan í því að upplýsa bæði samkeppnisyfirvöld og aðra sem að til mín hafa leitað og ég hef líka gert grein fyrir mínu máli í júlí í fyrra þegar að, með allítarlegum hætti.
Og það er í sjálfu sér ekkert nýtt í því sem ég hef séð, ég er nú ekki búinn að lesa alla skýrsluna en það er ekkert sem er að koma mér á óvart varðandi það sem að beinist að minni aðkomu þarna.
Þannig að ég tel enn að það standist sem að ég hef sagt þar, að ég hafði ekki ákvörðun um verð á eldsneyti hjá Olíufélaginu.
Bryndís: En tekur þú þá undir það að það hafi verið um samráð að ræða á milli olíufélaganna?
Þórólfur Árnason: Það held ég að sé bara ekki rétt hjá mér að tjá mig um það, gagnvart þeim starfsmönnum sem að starfa hjá þessum félögum.
Það er annarra og það mál er náttúrlega í höndum félaganna sjálfra og þeirra lögmanna sem þar eru að fjalla um það.
Bryndís: En lítur þú svo á að það sem fram kemur í þessari skýrslu sé alvarlegt mál?
Þórólfur Árnason: Ég held að allir sem að lesa þetta þeir verða nú hissa svolítið og ég er að sjá margt í mjög nýju ljósi sem ég hafði ekki hugmynd um áður?
Bryndís: Eins og hvað þá?
Þórólfur Árnason: Nei, án þess að tilgreina það neitt sérstaklega þá virðist þarna hafa verið um margt á milli forstjóra, mikil samskipti sem að ekki voru uppi á borðinu.
Bryndís: Sem þú hafðir þá ekki vitneskju um meðan þú varst að starfa þarna?
Þórólfur Árnason: Já.
Í 966 síðna skýrslu samkeppnisráðs er meðal annars greint frá tölvupóstsendingu Þórólfs til Geirs Magnússonar, fyrrverandi forstjóra Olíufélagsins, þar sem segir í tölvupóstinum: Eftir þreifingar skeljungsmanna um sameiginlega stefnu í útboðsmálum, bað ég um tillögu frá þeim sem forstjórar get rætt.
Friðrik Stefánsson hjá Skeljungi er ekki tilbúinn með tillögu, hann ræddi við Kristin Björnsson sem vill að forstjórar hittist fyrst til að ræða hvort grundvöllur sé.
Getur þú fundað með forstjórunum næstkomandi þriðjudag, 2. júlí?
Mér skilst að bæði Einar og Kristinn geti þá.
Segir í tölvupóstinum.
En samkeppnisráð segir í ákvörðun sinni að ljóst sé að frekari viðræður hafi átt sér stað að frumkvæði Skeljungs milli olíufélaganna í júní 1996 eftir að umrædd útboð voru auglýst.
Þetta megi sjá af tölvupósti framkvæmdastjóra markaðssviðs Olíufélagsins til forstjórans.
Enn fremur segir í ákvörðun samkeppnisráðs að gögn málsins sýni að forstjórar olíufélaganna hafi hist tvívegis, seinnihlutann í júlí 1996.
Ekki sé ljóst hvort útboðsmálin hafi verið rædd á þeim fundum.
Hins vegar liggi fyrir að í júlí hafi verið óskað eftir frestun á opnun tilboða í útboðum Landhelgisgæslunnar og Reykjavíkurborgar meðal annars.
Orðið hafi verið við þessum óskum og hafi opnunartíma í öllum útboðunum verið frestað til dagsins 17. september 1996.
Segir svo í niðurstöðu samkeppnisráðs að ráðið telji að olíufélögin hafi farið fram á þessa frestun til þess að hafa frekara ráðrúm til að ná samkomulagi um samráð í útboðunum, samanber nánari umfjallanir.
